(א) בסעיף זה –

           "העברת מקרקעין" – העברת מקרקעין מוטבים לקרן להשקעות במקרקעין, בתמורה להקצאת מניות באותה קרן, בין שניתנה תמורה נוספת שלא במניות ובין אם לאו, בין שניתנה תמורה נוספת שלא במניות ובין אם לאו, ובלבד שהעברת המקרקעין נעשתה בתקופה הקובעת והתקיימו כל אלה:

(1)   היחס בין שווי השוק של המניות המוקצות לשווי השוק של כלל הזכויות בקרן מיד לאחר ההקצאה הוא כיחס שבין שווי השוק של המקרקעין שהוקצו בשלהם מניות לשווי השוק של החברה מיד לאחר ההעברה;

(2)   כל הזכויות במקרקעין המוטבים הועברו לקרן במסגרת העברת המקרקעין;

(3)   ההעברה נעשתה לאחר מועד הרישום למסחר בבורסה, כאמור בסעיף 64א3(א)(2);

(4)   המניות המוקצות יופקדו בידי נאמן לצורך הבטחת תשלום המס וקיום הוראות סעיף זה;

           "המקרקעין שהוקצו בשלהם מניות" – החלק של המקרקעין שהועברו לקרן במסגרת העברת מקרקעין, שהועבר תמורת הקצאת מניות בלבד;

           "יום המכירה" – המוקדם מבין אלה:

(1)   המועד שבו נמכרו המניות המוקצות;

(2)   מועד תום תקופת הדחייה;

           "מועד תום תקופת הדחייה" – 60 חודשים מהעברת המקרקעין;

           "מעביר" – מי שביצע העברת מקרקעין לקרן להשקעות במקרקעין, ובלבד שאינו בעל מניות מהותי בקרן מיד לאחר ההעברה;

           "מניות מוקצות" – מניות של קרן להשקעות במקרקעין שהוקצו למעביר תמורת מקרקעין מוטבים שהוא העביר לה;

           "מקרקעין מוטבים" – מקרקעין מניבים או מקרקעין לצורכי דיור להשכרה;

           "נאמן" – מי שהמנהל אישרו כנאמן לצורך סעיף זה;

           "שווי במועד תום תקופת הדחייה" – הסכום המתקבל מחיבור סכום שווי המניה בבורסה בסיכום המסחר בכל יום מ-30 ימי המסחר הקודמים למועד תום תקופת הדחייה, מחולק ב-30.

           (ב)  העברת חלק המקרקעין שהוקצה בשלהם מניות לא תחויב במס שבח כמכירה במועד ההעברה, ויחולו לעניין מכירת המניות המוקצות הוראות חלק ה', ויראו את המניות המוקצות כנמכרות ביום המכירה, והתמורה תחושב כלהלן:

(1)   נמכרו המניות המוקצות, כולן או חלקן, לפני מועד תום תקופת הדחייה, תהיה התמורה – תמורת המכירה;

(2)   לא נמכרו המניות המוקצות, כולן או חלקן, עד מועד תום תקופת הדחייה, תהיה התמורה – שווי המניות במועד תום תקופת הדחייה;

(3)   לעניין פסקאות (1) ו-(2), יראו כאילו –

(א)   המחיר המקורי של המניות המוקצות הוא יתרת שווי הרכישה של המקרקעין בידי המעביר לפי חוק מיסוי מקרקעין, באופן יחסי למקרקעין שהוקצו בשלהם המניות;

(ב)   יום הרכישה של המניות המוקצות הוא יום הרכישה של הזכות במקרקעין בידי המעביר לפי חוק מיסוי מקרקעין;

(ג)    יתרת המחיר המקורי המתואם של המניות המוקצות יחושב בהתאם ליתרת שווי רכישה מתואמת כהגדרתה בסעיף 47 לחוק מיסוי מקרקעין, כפי שהיה אילו היה המעביר ממשיך ומחזיק במקרקעין.

           (ג)   במכירת המניות בידי יחיד יחול לעניין שיעורי המס סעיף 48א לחוק מיסוי מקרקעין, לפי העניין.

           (ד)  בהעברת מקרקעין שווי הרכישה בידי הקרן של המקרקעין שהוקצו בשלהם מניות, יהיה שוויים מיד לאחר העברתם לקרן, ויום הרכישה של המקרקעין האמורים יהיה יום הרכישה של הזכות במקרקעין בידי הקרן לפי חוק מיסוי מקרקעין.

           (ה)  מכר המעביר את המניות המוקצות אחרי מועד תום תקופת הדחייה, יראו את –

(1)   המניות המוקצות כאילו נרכשו מחדש במועד תום תקופת הדחייה;

(2)   התמורה לפי סעיף קטן (ב)(2) כמחיר המקורי של המניות המוקצות.

           (ו)   (1)   הנאמן יודיע לפקיד השומה בכתב על מועד תום תקופת הדחייה;

(2)   בעת המכירה ינכה הנאמן מס בהתאם להוראות סעיף קטן (ב) ו-(ג) מהתמורה ויעבירו לפקיד השומה בתוך שבעה ימים.

החזקה באיגוד מקרקעין (תיקון מס' 222) תשע"ו-2016 (תיקון מס' 245) תשע"ח-2018